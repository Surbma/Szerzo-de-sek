# Vállalkozási Keretszerződés
**UTOLSÓ FRISSÍTÉS: 2016.06.24.**

A szerződés a távollevők között kötött szerződésekről szóló 1999. (II.5.) Kormányrendelet hatálya alá tartozik.

Megrendelő a Megrendelés leadásával elismeri, hogy az itt leírt Vállalkozási keretszerződést elolvasta, megértette és annak minden pontját elfogadja és betartja.

Megrendelő a Megrendelés leadásával elismeri, hogy betöltötte 18. életkorát.

Jelen szerződésben nem részletezett kérdésekben, illetve vitás esetekben a Ptk. szabályozásai, valamint a Pécsi Városi Bíróság illetékes.

Létrejött egyrészről a Megrendelésben megadott magán vagy jogi személy (továbbiakban: **Megrendelő**), másrészről Ambrus Péter EV (Székhely: 7632 Pécs, Maléter Pál út 102. 2/7, Adószám: 66677659-1-22, Statisztikai számjel: 66677659620123102, Nyilvántartási szám: 37513086), mint vállalkozó (továbbiakban: **Vállalkozó**) között (továbbiakban együttesen: **Felek** vagy **Szerződő Felek**), a következő tárgyban és feltételek szerint:

## A szerződés tárgya

Megrendelő és Vállalkozó a jelen szerződés hatályba lépésétől határozatlan idejű vállalkozói jogviszonyt hoz létre, amelynek keretében Megrendelő az Egyedi szerződésekben foglalt feladatok elvégzését és szolgáltatását rendeli meg Vállalkozótól, aki a megrendelést az e szerződésben rögzített feltételekkel vállalja teljesíteni.

## Egyedi szerződés

Minden elektronikus formában megállapodott megbízás Egyedi szerződésnek minősül, amelyben Megrendelő egy adott munkafolyamatra árajánlatot kér Vállalkozótól és az árajánlatot elektronikus formában visszaigazolja, elfogadja.

Felek megállapodnak, hogy olyan munkafolyamat esetében, amely különleges szakértelmet, specifikációt igényel, a Felek egyeztetnek és a Vállalkozó a Megrendelő által előadottak alapján az árajánlatával egyidejűleg küldi meg a specifikációt a Megrendelő részére.

Az Egyedi szerződésnek kötelezően kell tartalmaznia az egyes feladatok részletes leírását, árazását és a vállalt határidőket.

## Kapcsolati információk

Szerződő Felek megállapodnak abban, hogy a jelen együttműködés során intézkedésre jogosult képviselőik a következők:

- **Megrendelő részéről:** A Prémium WordPress honlapszolgáltatás megrendelésekor megadott kapcsolattartó, valamint a Megrendelő cégjegyzékben meghatározott vezető tisztségviselője
- **Vállalkozó részéről:** Ambrus Péter (Telefon: +36 70 209 3432 / Email: ugyfelszolgalat@premiumwp.hu, ugyfelszolgalat@surbma.hu)

Felek kijelentik, hogy jelen pontban megjelölt képviselőik jogosultak a jelen szerződés megkötésére, illetve a jelen szerződés teljesítéséhez szükséges jognyilatkozatok megtételére.

Ha a jelen szerződés bármely értesítést, közlést kíván vagy enged meg egyik Fél részéről a másik Fél részére, ez elektronikus formában küldendő és megfelelően elküldöttnek tekintendő, ha azt a címzett email címére küldték, hacsak valamelyik Fél nem értesíti a másik Felet megváltozott email címéről, azzal a megszorítással, hogy a közlés csak akkor tekintendő megfelelően elküldöttnek, ha az email elküldését követő 48 órán belül nem érkezik hibaüzenet.

Jelen szerződésből eredő és peren kívüli egyezséggel nem rendezett jogvitáik esetére a Felek perértéktől és a per tárgyától függően a Pécsi Városi Bíróságot kötik ki.

## Vállalkozó feladatai és a vállalkozási díj

Vállalkozó az Egyedi szerződésekben található szolgáltatások elvégzését vállalja.

Az Egyedi szerződésekben nem szabályozott vagy a feladatokon túlmutató munkák elvégzésének igénye esetén Vállalkozó jogosult a mindenkori óradíjakkal számolva az extra feladatokat Megrendelő felé számlázni. Jelen ár minden megkezdett munkaórára vonatkozik.

### A szerződés megkötésekor érvényes óradíjak:

- **Programozás, adminisztrációs feladatok:** 8.000 Ft
- **Tartalomfeltöltés:** 8.000 Ft
- **Oktatás, konzultáció:** 8.000 Ft

Az árak alanyi adómentesek, ezért áfa mentesen kerülnek leszámlázásra.

Vállalkozó a jelen szerződés hatályba lépését és a végleges nyersanyagok átadását követően az Egyedi szerződésekben meghatározott munkanap alatt vállalja a feladatok teljesítését. A nyersanyagok átvételekor Felek igény esetén jegyzőkönyvben rögzítik a tartalmat, amelyet innentől véglegesnek tekintenek. A határidő a munka folyamatos egyeztetésének szükségessége miatt módosulhat, erről Felek a munkafolyamat ideje alatt kölcsönösen megállapodnak.

Vállalkozó a folyamatban lévő munkákról a fejlesztési időszak alatt folyamatosan elektronikus formában (adott esetben levelezési listán) írásban tájékoztatja Megrendelőt. Megrendelő az ezzel kapcsolatos észrevételeit, kijavítási igényeit a fejlesztési idő alatt köteles öt munkanapon belül elektronikus formában közölni Vállalkozóval. Az esetleges észrevételeket Vállalkozó lehetőségeinek és a jelen szerződés alapjául szolgáló, előzetesen egyeztetett alapkoncepciónak megfelelően köteles figyelembe venni. Amennyiben a válasz öt munkanapon belül nem érkezik meg, úgy a vállalkozási határidő a késedelmes napok számával meghosszabbodik. Vállalkozó a Megrendelő részéről kizárólag a szerződésben megjelölt személytől, vagy az ott megjelölt személy igazolásával fogad el teljesítésre vonatkozó instrukciókat. Amennyiben Megrendelő 30 munkanapot késik a válaszával, Vállalkozó jogosult az addig elkészült munkák kiszámlázására.

Megrendelő kötbérigénnyel élhet a Vállalkozó késedelmes teljesítése esetén, amelynek mértéke a Vállalkozási díj 2%-a naponta. A kötbér összege nem haladhatja meg a Vállalkozási díj 50%-át. Amennyiben azt eléri, Megrendelő jogosult a jelen szerződéstől érdekmúlás bizonyítása nélkül elállni, amely esetben a Vállalkozó díjazásra nem tarthat igényt. Egyéb esetben a két fél egyeztetése szükséges.

Jelen szerződés értelmében Vállalkozó az általa használt forráskódra, szoftverekre és más anyagokra azok átadásával - a díj megfizetése esetére - teljeskörű, idő és térbeli korlátozás nélküli, kizárólagos felhasználási jogot enged Megrendelőnek. Az egyedi programozás során létrehozott forráskódok a Megrendelő tulajdonát képezik, azok szabadon és korlátlanul felhasználhatók Megrendelő részéről a pénzügyi teljesítés után.

## A teljesítés módja

Vállalkozó a fejlesztés ideje alatt biztosítja Megrendelő részére a fejlesztés folyamatos nyomon követését. Az egyes részfeladatok teljesítettnek tekintendőek Megrendelő által küldött közbenső elfogadó, illetve helyeslő válasz esetén (akár elektronikus formában is).

## Fizetési feltételek

- **Fizetési határidő:** 8 nap
- **Fizetés módja:** banki átutalás

Vállalkozó a díjbekérőket és számlákat elektronikus úton állítja ki a törvényi előírásoknak megfelelően. Megrendelő a megrendelés leadásával beleegyezését adja Vállalkozónak, hogy részére elektronikus számlát állítson ki.

Kéredelmes fizetés esetén Megrendelő késedelmi kamatot köteles fizetni. A késedelmi kamat összege a fennálló tartozás összege után a Ptk. szerint meghatározott éves késedelmi kamatlábbal a késedelem napjaira kiszámított összeg, 360 napos évet alapul véve.

## Fizetés ütemezés

Vállalkozó az elvégzett munkákat a Megrendelő teljesítésigazolása után számlázza le egy összegben a Fizetési feltételek szerint. A számla összege nem haladhatja meg a Vállalkozó árajánlatában meghatározott időráfordítás alapján a Vállalkozót illető összeget, kivéve, ha a Megrendelő érdekkörében felmerült okból az adott szolgáltatás teljesítése a Vállalkozó által meghatározott időn belül nem volt lehetséges.

Az ebben a pontban meghatározott fizetés ütemezés az Egyedi szerződésben meghatározott egyes feladatok esetében vagy akár a teljes megbízásra is felülbírálható. Amennyiben az Egyedi szerződés tartalmaz fizetés ütemezést, úgy az ott megadott ütemezés az irányadó.

## Megrendelő által biztosított szolgáltatások

- Központi kapcsolattartás: igény szerinti folyamatos személyes / telefonos / elektronikus kapcsolattartás a jelen szerződésben megjelölt személy(ek) által
- Rendszeres visszajelzés a tervekre, köztes elfogadások
- Anyagok (szövegek, logók, grafikák, stb.) átadása

Megrendelő helytáll azért, hogy az általa átadott anyagok nem sértik harmadik személyek szerzői vagy bármilyen egyéb jogait illetve jogos érdekeit, továbbá a harmadik személyek ilyen jellegű igényeiért helytállást vállal Vállalkozóval szemben.

A jelen szerződés eredményeképpen létrehozandó weboldal és az ahhoz tartozó interaktív és online szolgáltatások tekintetében a hatályos szerzői jogi és egyéb vonatkozó jogszabályok értelmében Megrendelő minősül tartalomszolgáltató szervezetnek, ennek értelmében a weboldallal és az online szolgáltatással kapcsolatban felmerülő, harmadik személyektől származó igényért Megrendelő felel.

Vállalkozó helytáll, hogy az általa átadott termékek nem sértik harmadik személyek jogait és nem áll fenn olyan körülmény, amely a jelen szerződés szerinti felhasználási engedélyek Megrendelő általi megszerzését veszélyeztetné vagy megakadályozná.

## Titoktartási kötelezettség és versenykorlátozás

Felek megállapodnak, hogy e szerződés, illetve e szerződés alapján létrejött Egyedi szerződések teljesítése során bármelyiküknek a másik fél által tudomására jutott valamennyi információ, valamint ügyfeleivel kapcsolatos adat üzleti titok.

A rendelkezésére bocsátott anyagokat, adatokat, dokumentumokat, továbbá a bármilyen formában és bármelyik fél által létrehozott know-how-t, ötletet, illetve egyéb szerzői jogi védelem alá eső információt stb. jelen szerződés keretén kívül nem használhatja fel, azokat az érdekeit sértő vagy veszélyeztető módon nem kezelheti, harmadik fél számára semmilyen formában nem szolgáltathatják ki.

Felek kijelentik, hogy az általuk készített szellemi termékre vonatkozóan jogszavatosságot vállalnak. Mindkét Fél köteles közreműködője, alkalmazottja, megbízottja által létrehozott szellemi alkotásokra vonatkozóan olyan szerződéseket kötni, amelyek a fenti szerződési kikötések érvényesülését biztosítják. Vállalkozó szavatol azért, hogy rendelkezik a szükséges vagyoni jogokkal.

Jelen pontban foglaltak a szerződés megszűnésére tekintet nélkül a védelmi idő lejártáig hatályban maradnak.

Felek kötelesek munkavégzés során használatába került dokumentációkat, programokat, információs anyagokat a szerződés megszűnését követően egymásnak haladéktalanul és maradéktalanul visszaszolgáltatni. A titoktartási kötelezettség illetve megsértésének következményei a Feleket időbeli korlátozás nélkül mindaddig terhelik, amíg a titok, illetve tárgya Magyarországon jogszerűen nyilvánosságra nem kerül. Felek tudomásul veszik, hogy a tény vagy adat illetéktelen harmadik személlyel történő szóbeli közlése is nyilvánosságra hozatalnak minősül.

Felek kötelezettséget vállalnak arra, hogy a jelen szerződés alapján őket terhelő kötelezettségeket, különösen a titoktartásra vonatkozó előírásokat – az e szerződésben meghatározott időpontok kifejezett figyelembevételével – az e szerződés teljesítése során közreműködő munkavállalóikkal, megbízottaikkal, szakértőikkel szemben is érvényesítik. Az ezt biztosító nyilatkozatokat a Felek beszerzik, az ezzel kapcsolatos felelősség a munkáltató illetőleg megrendelő Felet terheli.

Felek vállalják, hogy bizalmasan kezelik a szerződés feltételeit és vállalják azt is, hogy semmikor és semmilyen körülmények között nem fednek fel, illetve nem engednek felfedni illetéktelen harmadik fél részére, illetőleg más módon sem használnak és nem engednek felhasználni semmilyen, a jelen szerződéssel, illetőleg annak tárgyával kapcsolatban megszerzett üzleti titkot vagy bizalmas információt, amely bármelyik Szerződő Fél üzleti tevékenységére vagy pénzügyi helyzetére vonatkozik.

Felek kötelesek egymásnak megtéríteni azt a vagyoni és nem vagyoni kárt, amelyet az e pontban meghatározott titokvédelmi kötelezettsége esetleges megszegésével okoznak. Felek tudomásul veszik, hogy az általuk, vagy az alkalmazásukban álló és az általuk megbízott, munkát végző személyek által a másik Félnek okozott esetleges károkért a jelen szerződés és a Polgári Törvénykönyv szerinti felelősséggel tartoznak.

## A szerződés megszűnésének jogkövetkezményei

Felek a megszűnéstől számított 15 munkanapon belül egymással pénzügyileg elszámolnak.

Amennyiben a szerződés súlyos szerződésszegés következtében azonnali hatályú felmondással szűnik meg, a szerződésszegő fél – megfelelő igazolás és orvoslás hiányában – köteles a szerződés megszűnéséből eredően a másik felet terhelő károkat megtéríteni.

Súlyos szerződésszegésnek minősül a Megrendelő részéről a fizetési határidők kétszeri, legalább 20 napos elmulasztása, valamint a felhasználási jogosultság terjedelmén való túllépés.

Vállalkozó részéről súlyos szerződésszegésnek minősül a tartósan nem elhárított hiba.

Súlyos szerződésszegés esetén a felmondó fél a felmondás jelzése előtt köteles írásban felszólítani a másik felet a szerződésszerű helyzet helyreállítására illetve teljesítésre. A rendkívüli felmondás csak a felszólításban szereplő ésszerű határidő elmulasztását követően érvényes.

Rendes felmondás esetén a felmondási idő 14 nap, az arányos díjazás megfizetésével. Rendkívüli felmondás esetén a szerződésszegő fél kártérítési felelősséget vállal, amelynek maximált összege a teljes szerződéses összeg.

A jelen szerződés a Megrendelés leadásának napján lép hatályba. A szerződést a Megrendelő elolvasás és értelmezés után mint akaratával mindenben megegyezőt a Megrendelés leadásával elfogadja. Az itt nem szabályozott kérdésekben a Ptk. rendelkezései az irányadók. Jelen szerződésben foglalt jogaikat a felek – a jogutódlás esetét kivéve – csak a másik fél előzetes írásbeli jóváhagyásával engedményezhetik.
